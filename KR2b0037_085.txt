# -*- mode: mandoku-view; -*-
#+TITLE: 御批歷代通鑑輯覽
#+DATE: 2015-08-24 22:25:44.605182
#+PROPERTY: ID KR2b0037
#+PROPERTY: BASEEDITION WYG    
#+PROPERTY: JUAN 卷八十六
<pb:KR2b0037_WYG_085-1a>¶
欽定四庫全書¶
御批歴代通鑑輯覽巻八十六¶
宋¶
髙宗皇帝¶
(戊/午)紹興八年(金天眷/元年)春二月胡安國進春秋傳詔加安¶
國寶文閣直學士¶
　自王安石廢春秋不列干學官安國以為先聖手所¶
　筆削之書天下事物無不備于此因潛心二十餘年¶
<pb:KR2b0037_WYG_085-1b>¶
　著春秋傳以成其志至是上之帝謂深得聖人之㫖¶
　詔進一官命未下而卒(安國彊學力行以聖人為標/的志于康濟斯民見中原淪)¶
　(没遺黎塗炭常若痛切其身雖數以罪去愛君憂國/逺而彌篤風度凝遠視天下萬物無一足攖其心謝)¶
　(良佐嘗語人曰胡康候如大冬嚴雪百草/萎死而松栢挺然獨秀及卒賜諡文定)¶
帝定都臨安¶
　先是車駕將幸平江李綱以為平江去建康不逺徒¶
　有退避之名不宜輕動因具奏言之既而議還臨安¶
　張守言建康自六朝為帝王都氣象雄偉且據都㑹¶
<pb:KR2b0037_WYG_085-2a>¶
　以經理中原依險阻以捍禦彊敵陛下席未及煖今¶
　人廵幸百司六軍有勤動之苦民力邦用有煩費之¶
　憂願少安于此以繫中原民心趙鼎不可守遂求去¶
　出知婺州至是還臨安始定都矣(一日内侍移竹栽/入内趙鼎見之貴)¶
　(曰艮嶽花石之擾皆出汝曹今欲蹈前轍邪因奏其/事帝改容謝之又有户部官進錢入宫者鼎召至相)¶
　(府切責之翼日問帝曰其又獻錢邪帝曰朕求之也/鼎曰其人不當獻陛下不當求遂黜其人于逺郡)¶
三月復以秦檜為尚書右僕射同平章事兼樞宻使¶
　初張浚嘗與趙鼎論人才浚極稱檜善鼎曰此人得¶
<pb:KR2b0037_WYG_085-2b>¶
　志吾輩無所措足矣及鼎再相檜在樞宻一惟鼎言¶
　是從鼎由是深信之言檜可大任于帝而不知為檜¶
　所賣也檜既相制下朝士相賀獨吏部侍郎宴敦復¶
　(字景初/殊曽孫)有憂色曰姦人相矣聞者皆以其言為過¶
夏四月詔王庶視師江淮¶
　庶素有威望臨發勞師于都教場便服坐壇上自大¶
　將以下悉戎服步由轅門趨庭受命而出莫敢仰視¶
　　淮上遂移張夋下張宗顔軍淮西巨師古屯太平¶
<pb:KR2b0037_WYG_085-3a>¶
　州分韓世忠二軍屯天長泗州緩急為聲援以劉錡¶
　軍駐鎮江以固根本¶
五月王倫偕金使來¶
　倫至㑹寧見金主首謝廢劉豫次致使指㑹逹蘭自¶
　河南還言于金主請以廢齊舊地與宋金主命羣臣¶
　議烏布力言不可東京留守額爾衮(太祖子後改名/宗雋按額爾衮)¶
　(舊作訛魯觀/今改後仿此)曰我以地與宋宋必徳我阿蘭(金宗室/薩拉噶)¶
　(子後改名宗憲按阿蘭/舊作阿懶今改後仿此)折之曰我俘宋人父兄怨非¶
<pb:KR2b0037_WYG_085-3b>¶
　一日若復資以土地是助讐也何徳之有勿與便富¶
　勒呼位在烏布上逹蘭額爾衮附之由是富勒呼執¶
　議以河南陜西地與宋遣倫及其太原少尹烏陵阿¶
　思謀太常少卿石慶充來議事將至帝命吏部侍郎¶
　魏矼館伴之矼備論敵情不可信秦檜曰公以智料¶
　敵檜以誠料敵矼曰第恐敵不以誠待相公耳檜乃改¶
　命吳表臣(字正仲/永嘉人)思謀等至臨安入見帝謂輔臣曰¶
　先帝梓宫果有還期雖待二三年尚庶幾惟是太后¶
<pb:KR2b0037_WYG_085-4a>¶
　春秋高朕旦夕思念欲早相見此所以不憚屈已冀¶
　和議之速成也朝臣多言其不可帝怒趙鼎曰陛下¶
　于金人有不共戴天之讐今屈已講和不憚為之者¶
　以梓宫及母后耳羣臣憤懣之辭出于愛君不可以¶
　為罪陛下宜諭之曰講和非吾意以親故不得已為¶
　之但得母后及梓宫還敵雖渝盟吾無憾帝從其言¶
　衆議遂息¶
金以經義詞賦兩科取士¶
<pb:KR2b0037_WYG_085-4b>¶
六月賜衍聖公孔玠衢州田¶
　凡五頃以奉先聖祠事時玠僑于衢也(建炎初孔子/四十八代孫)¶
　(端友與其子玠從駕南渡居于衢州至是賜/田建廟規制視曲阜終宋之世皆襲封爵)¶
秋七月彗星見¶
王倫復如金¶
　秦檜復遣倫如金定和議及申問諱日左正言辛次¶
　膺(字起季/萊州人)以國恥未雪義難講和凡七上疏力諫不¶
　報乃以毋疾求補外詔從之¶
<pb:KR2b0037_WYG_085-5a>¶
八月金始頒行官制¶
　初金太祖用漢官賞左企弓等因置中書省摳宻院¶
　于廣寧(本遼顯州金置廣寜府今/為縣屬  盛京鄧州府)而其國用事者未¶
　改女真官號含音烏布當國勸用漢官制度畧倣中¶
　國之制立省寺府司太宗嘗下詔改定而未畢至是¶
　置三師三公三省六曹臺院寺監等官宇文虚中為¶
　之參定其制¶
金以㑹寧為上京臨潢府為北京¶
<pb:KR2b0037_WYG_085-5b>¶
　㑹寧金之舊土初稱為内地至是升為上京㑹寧府¶
　改遼上京臨潢府為北京而東京遼陽西京大同南¶
　京大興中京大定府則仍舊云¶
冬十月罷參知政事劉大中¶
　大中與趙鼎不主和議秦檜忌之薦蕭振(字徳起温/州平陽人)¶
　為侍御史振入臺既劾大中罷之鼎曰振意不在大¶
　中也振亦謂人曰趙丞相不待論當自為去就矣¶
鄜延故將李世輔誘執金薩里罕來歸金人追及之乃¶
<pb:KR2b0037_WYG_085-6a>¶
奔夏¶
　世輔綏徳青澗人自唐以來世襲蘇尾九族(党項/别部)都¶
　廵檢使世輔年十七隨父永竒出入行陣(金人侵鄜/延經畧王)¶
　(庶募問者世輔往應募有敵人夜宿陶穴世輔絶陶/穴中得十七人皆殺之取首二級馬二匹餘馬悉折)¶
　(其足庶大竒/之由是知名)補充隊將遷副將金人破延安授永竒¶
　父子官永竒聚泣曰我宋臣也世襲國恩乃為彼用¶
　邪㑹劉豫令世輔帥馬軍赴東京永竒宻戒之曰汝¶
　若得乘機即歸本朝無以我故貳其志事成我亦不¶
<pb:KR2b0037_WYG_085-6b>¶
　朽矣世輔至東京劉麟喜之授南路鈐轄乃宻遣其¶
　客雷燦以蠟書赴行在及豫廢烏珠以萬騎馳獵淮¶
　上與世輔獨立馬圍場間世輔戒吳俊往探淮水可¶
　渡馬處欲執烏珠歸朝俊還世輔馳問之為竹刺傷¶
　馬而止烏珠授世輔知同州世輔至鄜省父永竒教¶
　世輔曰同州入南山乃金人往來驛路汝可于此擒¶
　其帥渡洛渭由虢歸朝第報知我我當以兵取延安¶
　而歸世輔赴同州即遣黄士成等持書由蜀至吳報¶
<pb:KR2b0037_WYG_085-7a>¶
　歸朝事金薩里罕來同州世輔以計執之馳出城至¶
　洛河舟船後期不得渡與追騎屢戰皆㨗世輔憇高¶
　原望追騎益多薩里罕搏頰求哀世輔乃與折箭為¶
　誓不得殺同州人及害我骨肉薩里罕許之遂推之¶
　下山崖追兵爭救得免世輔擕老幼長驅而北至鄜城¶
　縣(本後魏敷城隋改名元省/故城在今鄜州洛川縣)急遣人告永竒永竒即¶
　絜家出城至馬翅谷(在鄜州南亦/名馬尾崖)為金人所及家屬¶
　三百口皆遇害世輔僅以二十六人奔夏¶
<pb:KR2b0037_WYG_085-7b>¶
趙鼎罷¶
　初中書舍人潘良貴(字子賤婺/州金華人)以户部侍郎向子諲¶
　奏事久叱之退帝欲抵良貴罪中丞常同(字子政/臨卭人)為¶
　之辨帝欲併逐同鼎奏子諲雖無罪而同與良貴不¶
　宜逐帝不從命下給事中張致逺(字子猷南劒/州沙縣人)謂不¶
　應以一子諲出二佳士不書黄帝怒顧鼎曰固知致¶
　逺必繳駁鼎問何也帝曰與諸人善葢已有先入之¶
　言由是不樂鼎秦檜繼留身奏事及出鼎問帝何言¶
<pb:KR2b0037_WYG_085-8a>¶
　檜曰上無他恐丞相不樂耳㑹殿中侍御史張戒論¶
　給事中勾濤(勾氏勾芒氏之後濤/字景山成都新繁人)濤言戒擊臣乃趙¶
　鼎意因詆鼎結臺諌及諸將帝聞益疑鼎乃引疾求¶
　罷且言劉大中持正論為張惇蔡京之黨所嫉臣議¶
　論出處與大中同大中去臣何可留乃出知紹興府¶
　入辭言於帝曰臣去後必有以孝悌之説脇制陛下¶
　者將行檜率執政餞之鼎不為禮一揖而去檜亦憾¶
　之(鼎自在相無所施為或以為言鼎曰今日之事如/人患羸當静以養之若復攻砭必損元氣矣後王)¶
<pb:KR2b0037_WYG_085-8b>¶
　(庶入對帝曰趙鼎兩為相於國有大功再贊親征/皆能決勝又鎮撫建康囘鑾無虞他人所不及)¶
以勾龍如淵(勾龍為士正其後以名為氏/如淵字行父永康軍道江人)為御史中丞¶
　先是宰執入見秦檜獨留身言臣僚畏首尾多持兩¶
　端此不足以論大事若陛下決欲講和乞專與臣議¶
　勿許羣臣預帝曰朕獨委卿檜曰臣恐不便望陛下¶
　更思三日檜復留身奏事帝意欲和甚堅檜猶以為¶
　未也復進前説又三日檜復留身奏事如初知帝意¶
　不移乃始出文字乞決和議然猶以羣臣為患中書¶
<pb:KR2b0037_WYG_085-9a>¶
　舍人勾龍如淵為檜謀曰相公為天下大計而邪説¶
　横起葢不擇人為臺諫使盡擊去則事定矣檜大喜¶
　即擢如淵為中丞劾議者卒成其志¶
金以張通古(字樂之/易州人)為江南招諭使來言歸河南陜西¶
之地¶
　王倫至金金主以其右司侍郎張通古簽書宣徽院¶
　事蕭哲為江南詔御使許歸河南陜西地與倫偕來¶
　通古至泗州要所過州迎以臣禮至平江府向子諲¶
<pb:KR2b0037_WYG_085-9b>¶
　不肯拜且上言和議之非遂乞致仕通古至臨安要¶
　帝待以客禮秦檜未見國書疑為封册欲帝屈已以¶
　受之帝曰朕嗣守太祖太宗基業豈可受金人封册¶
　於是朝論藉藉湯沂中解潛韓世良相率見檜曰軍¶
　民洶洶若之何退又白之臺諫中丞勾龍如淵詣都¶
　堂與檜詔倫責之曰公為使通兩國好凡事當即於¶
　彼中反覆論定安有同使至而後議者倫泣曰倫涉¶
　萬死一生往來虎口者數四今日中丞乃責倫如此¶
<pb:KR2b0037_WYG_085-10a>¶
　檜等共解之曰中丞無他亦欲激公了此事耳倫曰¶
　此則不敢不勉如淵謂檜曰但取金書納之禁中則¶
　禮不行而事定給事中樓炤亦舉諒隂三年事以告¶
　檜遂以檜攝冢宰詣館受書而倫亦以計説通古通¶
　古從之檜至館見通古受其書通古欲百官備禮檜¶
　使省吏朝服導從以書納於禁中人情始安通古入¶
　見言先歸河南陜西地徐議餘事先是倫使金從趙¶
　鼎受使指鼎言問禮數則荅以君臣之分已定問地¶
<pb:KR2b0037_WYG_085-10b>¶
　界則答以大河為界二事使者之大指或不從則已¶
　倫受命而行至是倫還有詔諭江南之名帝歎息謂¶
　王庶曰使五日前得此報趙鼎豈可去邪(初檜主和/議命韓世)¶
　(忠移屯鎮江世忠言金人詭詐恐以計緩我師乞留/此軍蔽遮江淮因力論和議之非願効死節率先迎)¶
　(敵若不勝從之未晚章數上皆慷慨激切且請單騎/詣闕面奏帝不許及張通古來以詔諭為名世忠四)¶
　(上疏言不可願舉兵决戰兵勢最重處臣請當之且/上言金人欲以劉豫相待舉國士大夫盡為陪臣恐)¶
　(人心離散士氣凋沮不報通古還世忠伏/兵洪澤鎮將邀殺之以壊和議不克而罷)¶
十一月罷直學士院曾開(字天游/河南人)詔羣臣議和金得失¶
<pb:KR2b0037_WYG_085-11a>¶
貶樞密院編修官胡銓(字邦衡/廬陵人)監廣州都鹽倉¶
　禮部侍郎兼直學士院曾開當草國書辨視體制非¶
　是論之不聴遂請罷改兼侍講秦檜以溫言慰之曰¶
　主上虚執政以待開曰儒者所争在義苟為非義高¶
　爵厚禄弗顧也願聞所以事敵之禮檜曰若高麗之¶
　於本朝耳開曰主上以盛徳登大位公當強兵富國¶
　尊主庇民奈何自卑辱至此非開所聞也復引古誼¶
　折之檜大怒曰侍郎知故事檜獨不知也開又詣都¶
<pb:KR2b0037_WYG_085-11b>¶
　堂問計䇿安出檜曰聖意已定尚何言公自取大名¶
　而去如檜但欲濟國事耳然猶慮羣言乃詔金國遣¶
　使入境欲朕屈已受和在朝侍從臺諫其詳思條奏¶
　和好得失於是開與從官張燾晏敦復魏矼李彌遜¶
　(字似之/呉縣人)尹焞梁汝嘉(字仲謨處/州麗水人)樓炤蘇符薛徽言(字/徳)¶
　(老溫/州人)御史方廷實館職胡珵朱松張擴凌景夏常明¶
　范如圭(字伯逵/建陽人)馮時中許忻(拱州/人)趙雍皆言不可和¶
　胡銓抗疏極言(畧曰臣按王倫本一狎邪小人且市/井無賴頃縁宰臣無識舉以使金專)¶
<pb:KR2b0037_WYG_085-12a>¶
　(務詐誕欺罔天聴今者無故譌致金使以詔諭江南/為名是欲劉豫我也陛下奈何以祖宗之天下為金)¶
　(人之天下以祖宗之位為金人藩臣之位異時呑噬/無厭之求安知不加我以無禮如劉豫也哉今倫之)¶
　(議曰我一屈膝則梓宫可還太后可復淵聖可歸中/原可得嗚呼自變故以來主和議者誰不以此説㗖)¶
　(陛下哉然而卒無一騐則敵之情偽已可知矣而陛/下尚不覺悟竭民膏血而不恤忘國大讐而不報含)¶
　(垢忍耻舉天下而臣之甘心馬可為痛哭流涕長太/息矣臣竊謂不斬王倫國之存亡未可知也雖然倫)¶
　(不足道也秦檜以腹心大臣不能致君如唐虞而欲/導陛下如石晉孫近𫝊㑹檜議遂得參政伴食中書)¶
　(浸不敢可否檜曰可和近亦日可和檜曰天子當拜/近亦曰當拜嗚呼參贊大事徒取充位如此有如敵)¶
　(騎長驅尚可折衡禦侮耶臣竊謂檜近亦可斬也臣/備員樞屬義不與檜等共戴天區區之心願斷三人)¶
<pb:KR2b0037_WYG_085-12b>¶
　(頭竿之稾街然後羈留金使責以無禮徐興問罪之/師則三軍之士不戰而氣自倍不然臣有赴東海而)¶
　(死寜能處小/朝廷求活耶)書上檜以銓狂妄㐫悖皷衆刼持詔除¶
　名編管昭州仍降詔播中外給舍臺諌及朝臣多救¶
　之檜迫于公論翌日改銓監廣州都鹽倉(宜典進士/呉師古鋟)¶
　(銓疏於本金人募之千金朝士陳剛中以啟事賀銓/之謫師古坐流袁州剛中謫知䖍州安逺縣皆死馬)¶
　(晏敦復謂人曰頃言檜姦諸君不以為然今方專國便/敢爾他日何所不至邪時李剛提舉㓊霄宫在福州)¶
　(亦上疏言王倫之歸與金使偕乃以詔諭江南為名/不著國號而曰江南不云過問而曰詔諭此何禮也)¶
　(臣在逺方不知曲折然以愚意料之金為此名以遣/使其要求有五必降詔書欲陛下屈體降禮以聴受)¶
<pb:KR2b0037_WYG_085-13a>¶
　(一也必有教文欲朝廷宣布頒示郡縣二也必立約/束欲陛下奉藩稱臣稟其號令三也必求我賂廣其)¶
　(數目使我自困四也必求割地以江南為界五也此/五者朝廷從其一則大事去矣金人變詐不測貪惏)¶
　(無厭縱使聴其詔令奉藩稱臣其志猶未巳必繼有/號召或使親迎梓宫或使單騎入觀或使移易宰相)¶
　(或使改革政事或竭取賦稅或駿削土宇從之則無/有紀極一不從則前功盡廢反為兵端以為權時之)¶
　(宜聴其邀求可無後悔者非愚則誣也/䟽入不省  安逺蕭梁縣今贛州府)¶
王庶罷¶
　庶論金不可和上疏者七見帝言者六秦檜方挾金¶
　自重以為功絀其説庶語檜曰公不思東都抗節存¶
<pb:KR2b0037_WYG_085-13b>¶
　趙時邪檜大恨庶因乞免簽書和議文字　累疏求¶
　去遂罷為資政大學士知潭州¶
十二月以李光參知政事¶
　秦檜既定和議將掲榜以吏部尚書李光有人望欲¶
　藉之同押榜以息浮議乃請于帝而用之光既受命¶
　遂于尚書省榜諭金國使來盡歸河南陜西故地通¶
　好於我許還梓宫及母兄親族餘無需索¶
(己/未)九年(金天眷/二年)春正月大赦¶
<pb:KR2b0037_WYG_085-14a>¶
　以金國通和也張浚在永州上疏言燕雲之舉其鑑¶
　不逺金自宣和以來挾詐反覆傾我國家葢非可結¶
　以恩信者借令天屬盡歸河南遂復我徳其厚賜謹¶
　守信誓數年之後人情益解士氣潛消彼或指瑕造¶
　釁肆無厭之欲發難從之請其將何辭以對況于事理¶
　可憂又有甚於此者前後凡五上疏皆不報岳飛在¶
　鄂州聞金將歸河南上言金人不可信和議不可¶
　恃相臣謀國不臧恐貽後世譏秦檜銜之及赦至鄂¶
<pb:KR2b0037_WYG_085-14b>¶
　飛又上疏力陳和議之非至有願定謀於全勝期收¶
　地於兩和唾手燕雲終欲復讐而報國誓心天地尚¶
　令稽首以稱藩之語疏入檜益怒遂成讐隙(和議成/例加爵)¶
　(賞飛加開府儀同三司辭曰今日之事可憂而不可/賀可訓兵飭士謹備不虞而不可論功行賞取笑敵)¶
　(人三詔不受帝温言奬諭之飛乃受命呉璘在熙州/其幕為賀表璘愀然曰在朝廷息兵息民誠天下慶)¶
　(璘等叨竊重禄不能宣國威靈/亦可愧矣但當待罪稱謝可也)¶
三月遣判大宗正事士&KR2637;(字立之邭康孝/王仲御之子)兵部侍郎張¶
燾詣河南修奉陵寢¶
<pb:KR2b0037_WYG_085-15a>¶
　初史館校勘范如圭以書責檜力建和議忘讐辱國¶
　之大罪且曰公不䘮心病狂奈何為此必遺臭萬世¶
　矣及金人歸河南地檜方自以為功如圭入對言兩¶
　京之版圖既入則九廟八陵瞻望咫尺今朝陵之使¶
　未遣何以慰神靈萃民志乎帝泫然曰非卿不聞此¶
　言即日遣士&KR2637;等往檜以如圭不先白已益怒如圭¶
　遂謁告去¶
以尹焞提舉萬夀觀兼侍講辭不拜¶
<pb:KR2b0037_WYG_085-15b>¶
　先是資善堂翊善朱震疾亟薦焞自代帝慘然曰楊¶
　時物故胡安國與震又亡朕痛惜之趙鼎曰尹焞學¶
　問淵深可以繼震乃除焞太常少卿兼崇政殿説書¶
　至是改命焞以和議為非固辭不拜¶
以王倫為東京留守¶
　命倫交割地界又以周聿為陜西宣諭使方庭實為¶
　三京宣諭使已而淪至汴金人遂歸河南陜西之地¶
　(得東西南三京壽春府亳曹/單州及京西陜西諸州地)廷實至西京先朝陵寢¶
<pb:KR2b0037_WYG_085-16a>¶
　自永昌而下皆遇發掘而哲宗陵至暴露廷實解衣¶
　覆之歸以白帝秦檜怒之尋以路允廸為南京留守¶
　孟庾兼東京留守李利用權留守西京¶
以呉玠為四川宣撫使¶
　玠以金人對疊且十年常苦逺餉勞民屢汰冗員節¶
　浮費益治屯田和議之成帝以玠功高授開府儀同¶
　三司四川宣撫使陜西階成等州皆聴節制遣内侍¶
　奉手扎以賜至則玠病甚扶掖聴命¶
<pb:KR2b0037_WYG_085-16b>¶
夏四月命樓炤宣撫陜西¶
　炤至鳳翔承制以楊政為熈河經畧使呉璘為秦鳳¶
　經畧使屯内地以保蜀郭浩為鄜延經畧使屯延安¶
　以守陜炤倚秦檜勢妄自尊大且好貨失將士心¶
罷權吏部尚書晏敦復¶
　和議之初敦復力詆屈已之非秦檜使人訹之曰公¶
　若屈從兩地旦夕可至敦復曰吾終不以身計而誤¶
　國家况吾薑桂之性到老愈辣請勿復言檜卒不能¶
<pb:KR2b0037_WYG_085-17a>¶
　屈權吏部甫踰月罷知衢州¶
五月李世輔自夏來歸賜名顯忠¶
　世輔至夏夏人問其故世輔泣具言父母妻子之亡¶
　切齒疾首恨不即死願得二十萬人生擒薩里罕取¶
　陜西五路歸于夏世輔亦得報不共戴天之讐夏主¶
　曰爾能立功則不靳借兵時有酋豪號青面夜义者¶
　久為夏國患令世輔圖之世輔以三千騎晝夜疾馳¶
　奄至其帳擒之還夏主大悦出二十萬騎以文臣王¶
<pb:KR2b0037_WYG_085-17b>¶
　樞武臣伊克為陜西招撫使世輔為延安招撫使世¶
　輔至延安總管趙惟清大呼曰鄜延今復歸朝已有¶
　赦書世輔取赦文觀之因與官屬列拜大哭乃以舊部¶
　八百餘騎往見王樞伊克諭之曰世輔已得延安府¶
　見講和赦書招撫可以本部軍歸國伊克不從曰初¶
　經畧乞兵來取陜西今既到此乃令我歸邪世輔知¶
　勢不可乃出斫伊克不及擒王樞縛之夏人以鐡鷂¶
　鷂子軍來世輔以所部拒之馳揮雙刀所向披靡夏¶
<pb:KR2b0037_WYG_085-18a>¶
　兵大潰殺死蹂踐無慮萬人獲馬四萬匹世輔揭榜¶
　招兵每得一人予馬一匹旬日間得驍勇少壯者萬¶
　人乃擒害其父母弟姪者斬於東市行至鄜州有馬¶
　步軍四萬餘吳玠遣張振撫諭之曰两國見議和好¶
　不可生事世輔遂見玠于河池玠遣詣樓炤于長安¶
　炤承詔以為䕶國軍承宣使樞宻行府前軍都統制¶
　送之朝世輔乃率部下三千南來帝撫勞再三賜名¶
　顯忠¶
<pb:KR2b0037_WYG_085-18b>¶
夏主乾順卒子仁孝立¶
　自是夏受金人册命不復通使于宋(仁孝改元大慶/號乾順曰崇宗)¶
開府儀同三司四川宣撫使吳玠卒(諡武/安)¶
　自富平之敗金人專意圖蜀㣲玠身當其衝無蜀久¶
　矣既卒西人思之立祠以祀(玠善讀史凡往事可師/者錄置座右積久牆牖)¶
　(皆格言也用兵本孫呉務遠畧不近求小利故能保/必勝御下嚴而有恩虚心請受雖身為大將卒伍最)¶
　(下者得以情達故士樂為之死選用將佐視勞/能為髙下允後不以親故權責撓之卒贈少師)¶
士&KR2637;張燾還自河南出燾知成都府¶
<pb:KR2b0037_WYG_085-19a>¶
　士&KR2637;至鄂岳飛請以輕騎從洒掃實欲觀釁以代謀¶
　秦檜白止之士&KR2637;出蔡潁河南百姓歡迎夾道以喜¶
　以泣曰久隔王化不圖今日復為宋民遂入栢城(在/河)¶
　(南府/鞏縣)披歴荆榛隨宜葺治禮畢而還詔封士&KR2637;為齊¶
　安郡王張燾奏疏曰金人之禍上及山陵雖懾服之¶
　未足以雪此恥復此讐也必不可恃和盟而忘復讐¶
　之大事帝問諸陵寢何如燾不對惟言萬世不可忘¶
　此恥帝黙然秦檜患之出燾知成都府¶
<pb:KR2b0037_WYG_085-19b>¶
秋七月以胡世將(字承公宿/之曹孫)為四川宣撫副使¶
　世將精神明悟閑習吏治初除宣撫諸將皆賀世將¶
　語之曰世將不習騎射不知敵情朝廷所以遣來者¶
　襲國家故事以文臣為制將耳軍事一無改吳宣撫¶
　之規各推誠心共濟國事可也諸將皆拜謝¶
金宋王富勒呼等謀反伏誅¶
　金富勒呼自以太宗長子跋扈尤甚兖王額爾衮為¶
　左丞相復附之逹蘭方持兵柄遂相與謀反事覺富¶
<pb:KR2b0037_WYG_085-20a>¶
　勒呼額爾衮皆伏誅以逹蘭屬尊釋不問已而逹蘭¶
　復以謀反伏誅(時金以逹蘭與杜充為行臺左右丞/相命下逹蘭謂使者日我開國功臣)¶
　(也何罪而使我降與杜充同伍遂復與翼王呼蘭等/謀反事覺金主疑達蘭與宋隂結故主割地遂命誺)¶
　(之逹蘭南走追而殺之于祁州其/黨皆死  呼蘭舊作鶻懶今改)¶
王倫如金金人執之¶
　烏珠言于金主曰逹蘭富勒呼主割河南與宋必有¶
　隂謀今使在汴勿令踰境倫聞之即遣介具言于朝會¶
　孟庾至汴倫即解留鑰將使指赴金國議事行至中¶
<pb:KR2b0037_WYG_085-20b>¶
　山會逹蘭諜反金人執之遣副使藍公佐還議嵗貢¶
　正朔誓命等事及索河東北士民之在南者而徙倫¶
　居于河間以待報命之至時皇后邢氏崩于五國城¶
　金人秘之¶
冬十二月李光罷¶
　光初謂可因和為自治之計故署䅭不辭及秦檜議¶
　撤淮南守備奪諸將兵權光始極言和不可恃備不¶
　可撤檜惡之光復折&KR1912;于帝前曰觀檜之意是欲壅¶
<pb:KR2b0037_WYG_085-21a>¶
　蔽陛下耳目盜弄國柄懐姦誤國不可不察檜大怒¶
　光遂求去¶
(庚/申)十年(金天眷/三年)春正月遣工部侍郎莫將等使金¶
　初將為司農丞與監察御史施廷臣附秦檜抗章力¶
　贊和議檜擢用將為起居郎廷臣為侍御史朝論大¶
　駭尚書晏敦復等上疏切諫于是二人皆不敢受命¶
　檜患之至是以將為工部侍郎充迎䕶梓宫奉迎兩¶
　宫使¶
<pb:KR2b0037_WYG_085-21b>¶
故相李綱卒(諡忠/定)¶
　綱負天下之望以一身用舍為社稷生民安危雖身¶
　或不用用且不久而其忠誠義氣凛然動乎逺邇每¶
　使者至今金人必問李綱趙鼎安否其為逺人所畏¶
　服如此及是卒於福州贈少師(朱子曰綱知冇君父/而不知有身知天下)¶
　(之安危而不知身之有禍難雖以讒問竄斥屢瀕九/死而愛君憂國之志終有不可奪者可謂一世之偉)¶
　(人/矣)¶
夏五月金烏珠薩里罕分道南侵復破河南陜西州郡¶
<pb:KR2b0037_WYG_085-22a>¶
　烏珠以歸河南陜西地為非計而張通古又言宋置¶
　戍河南請及其部置未定當議收復鳥布然之及達¶
　蘭誅遂大閲國中兵于祁州命烏珠自黎陽趨河南右¶
　監軍薩里罕出河中趨陜西烏珠率孔彦舟等入汴¶
　遣烏禄(鄂爾多之/子即世宗)取歸徳李成取河南分兵下諸郡¶
　于是東京留守孟庾南京留守路允迪皆以城降權¶
　西京留守李利用棄城走河南州縣皆降拱州守臣¶
　王慥亳州提轄魏經死之薩里罕入同州趨永興軍¶
<pb:KR2b0037_WYG_085-22b>¶
　權知軍事郝逺開門納之陜西州縣所至迎降逺近¶
　震恐(秦檜以其言不讐甚懼謂給事中馮檝曰金人/敗盟我之去就未可卜前此大臣皆不足慮獨)¶
　(君鄉衮未洌上意君其為我探之機入見曰金人長/驅犯順勢必興師如張浚者且湏以戎機付之帝正)¶
　(色曰寜至覆國不/用此人檜聞之喜)¶
詔呉璘同節制陜西諸軍六月璘敗金人于扶風復其¶
城薩里罕走鳯翔¶
　初胡世將在河池倉卒召諸將議時吳璘孫渥已在¶
　楊政田晟繼至諸將請少退清野以挫其鋒渥言河¶
<pb:KR2b0037_WYG_085-23a>¶
　池不可守璘厲聲折之曰懦語沮軍可斬也璘請以¶
　百口保破敵世將壯之指所居帳曰世將誓死于此¶
　遂遣諸帥分據渭南尋詔世將移屯蜀口以璘同節¶
　制陜西諸路軍馬時金人攻石壁砦(在秦/州界)璘遣姚仲¶
　等破走之既而薩里罕使鶻眼郎君以三千騎衝璘¶
　軍璘使統制李師顔以驍騎擊敗之金人先于扶風¶
　築城既敗入城拒守官軍攻㧞其城獲三將及女真¶
　百十七人薩里罕怒甚自戰百通坊(在鳯翔府扶/風縣西南)仲¶
<pb:KR2b0037_WYG_085-23b>¶
　力戰破之薩里罕還鳳翔由是金人不敢度隴分屯¶
　之軍得全師而還¶
東京副留守劉錡大敗金人于順昌烏珠走汴¶
　初錡赴東京率所部自臨安泝江絶淮至渦口方食¶
　忽暴風㧞坐帳錡曰此惡兆也主暴兵即下令兼程¶
　而進聞金人敗盟南下錡與將佐舍舟陸行先趨三¶
　百里至順昌城下諜報東京已降知府陳規見錡問¶
　計錡曰城中有糧則能與君共守規曰有米數萬斛¶
<pb:KR2b0037_WYG_085-24a>¶
　錡曰可矣乃與規議斂兵入城為守禦計(時錡所部/多王彦八)¶
　(字軍以將駐于汴皆攜孥以行至是錡召渚將問計/諸將皆曰金兵不可敵也請以精銳遮老稚順流還)¶
　(江南錡曰吾本赴官留司今東京為金所破幸吾全軍/至此有城可守奈何棄之吾意決矣敢言去者斬乃)¶
　(鑿舟沉之示無去意寘家寺中積薪于門戒守者曰/脱有不利即焚吾家母辱敵乎也于是軍士皆奮男)¶
　(子備守戰婦人礪刀劍爭呼躍曰平日人/欺我八字軍今日我當興國破敵立功)時守偹一¶
　無所恃錡于城上躬自督勵取劉豫時所造癡車以¶
　輪轅埋城上又撤民户扉周匝蔽之城外有民居數¶
　千家悉焚之凡六日粗畢而金兵已涉潁河遂圍城¶
<pb:KR2b0037_WYG_085-24b>¶
　錡預于城下設伏擒金將阿里(舊作阿黒今/改後仿此)等二人¶
　詰之云韓将軍(謂韓/常)營白沙窩(在潁州府阜/陽縣西北)距城三十¶
　里錡夜遣千餘人擊之連戰殺傷頗衆既而金三路¶
　都綂葛王烏禄以兵三萬與龍虎大王合而薄城錡¶
　令開諸門金人疑而不敢近錡用破敵弓翼以神臂¶
　彊弩射之敵稍却復以步兵邀擊溺河死者不可勝¶
　計破其鐡騎數千時順昌圍已四日金兵益盛乃移¶
　砦於李村(在阜陽/縣北)錡遣閻充募壯士五百夜斫其營¶
<pb:KR2b0037_WYG_085-25a>¶
　是夕天欲雨電光四起見辮髮者輙殱之金兵退十¶
　五里錡復募百人往或請銜枚錡笑曰無以枚也命¶
　折竹為嘂(古弔切同呌周禮鷄/人嘑旦以嘂百官)如市井兒以為戯者¶
　人持一為號直犯金營電所燭則奮擊電止則匿不¶
　動金兵大亂百人者聞吹嘂聲即聚金人益不能測¶
　終夜自戰積屍盈野退軍老婆灣(在穎州府太和/縣潁河北岸)烏¶
　珠在汴聞之即索靴上馬帥十萬衆來援錡㑹諸將¶
　問計或言今已屢㨗宜乘此勢具舟全軍而歸規曰¶
<pb:KR2b0037_WYG_085-25b>¶
　朝廷養兵十五年正為緩急之用况已挫敵鋒軍聲¶
　稍振雖寡衆不敵然有進無退錡曰府公文人猶誓¶
　死守况汝曹耶且敵營甚邇而烏珠又來吾軍一動¶
　彼躡其後則前功俱廢使敵侵軼兩淮震驚江浙則¶
　平生報國之志反成誤國之罪衆皆感動思奮曰惟¶
　太尉命(錡募得曹成等二人諭之曰遣汝作間事㨗/重賞第如我言敵必不殺汝今置汝綽路騎)¶
　(中汝遇敵則作墜馬為敵所得敵帥問我何如人則/曰太平邊帥子喜聲伎朝廷以兩國講和使守東京)¶
　(圖逸樂耳已而二人果遇敵被執烏珠問之對如前/烏珠喜曰此城易破耳即置鵝車砲具不用而械成)¶
<pb:KR2b0037_WYG_085-26a>¶
　(等還/錡)烏珠至城下責諸將䘮師衆皆曰南朝用兵非¶
　昔之比元帥臨城自見錡遣耿訓約戰烏珠怒曰劉¶
　錡何敢與我戰以吾力破汝城直用靴尖趯倒耳訓¶
　曰太尉非但請戰且謂太子必不敢濟河願獻浮橋¶
　五所濟而大戰烏珠曰諾乃下令明日府治㑹食遲¶
　明錡果為五浮橋于潁河上置毒潁上流及草中戒¶
　軍士雖渴死毋飲于河時大暑金人逺來疲敝晝夜¶
　不解甲人馬飢渴食水草者輒病往往困乏錡士氣¶
<pb:KR2b0037_WYG_085-26b>¶
　閒暇軍皆番休方晨氣清涼按兵不動逮未申時忽¶
　遣數百人出西門接戰俄遣數千人出南門戒令勿¶
　喊但以銳斧犯之統制官趙撙韓直身中數矢戰不¶
　肯已士殊死鬭入其陣刀斧亂下金兵大敗是夕大¶
　雨平地水深尺餘明日烏珠拔營而去錡遣兵追之¶
　死者數萬方大戰時烏珠被白袍乗甲馬以牙兵三¶
　干出戰兵皆重鎧甲號鐵浮圖戴鐵兜鍪周匝綴長¶
　簷三人為伍貫以韋索毎進一步即用拒馬擁之進¶
<pb:KR2b0037_WYG_085-27a>¶
　一步拒馬亦進退不可郤錡軍以鎗摽去兜鍪大斧¶
　斷其臂碎其首金又以鐵騎分左右翼號拐子馬皆¶
　女真為之號長勝軍專以攻堅戰酣然後用之自用¶
　兵以來所向無前至是亦為錡軍所殺自辰至申錡¶
　以拒馬木為障少休城上鼓聲不絶乃出飯羮坐餉¶
　戰士如平時金人不敢近食已復撤拒馬木深入大¶
　戰又破之棄屍斃馬血肉枕藉車旗器甲積如山阜¶
　烏珠平日所恃以為强者十損七八至陳州數諸將¶
<pb:KR2b0037_WYG_085-27b>¶
　之罪皆鞭之遂還汴(既而洪皓自金宻奏順昌之㨗/金人震恐䘮魄燕之重寳珍器)¶
　(悉徒而北意欲損燕以南棄之故議者謂是時諸將/恊心分路追討則烏珠可擒汴京可復而王師亟還)¶
　(自失機㑹/良可惜也)¶
岳飛遣兵敗金人于京西¶
　帝賜飛札曰設施之方一以委卿朕不遥度飛乃遣¶
　王貴牛臯楊再興李寳(河北/人)等經畧西京汝鄭潁昌¶
　陳曹光蔡諸郡又命梁興渡河紏合忠義社取河東¶
　北州縣又遣兵東援劉錡西援郭浩自以其軍長驅¶
<pb:KR2b0037_WYG_085-28a>¶
　以圖中原將發宻奏言先正國本以安人心然後不常¶
　厥居以示不忘復仇之意飛將李寳牛臯相繼敗金¶
　人于京西¶
閏月金人攻涇州經畧田晟破走之¶
　薩里罕與呉璘楊政夾渭河而陣璘駐兵大蟲嶺(即/西)¶
　(平原在鳯翔府寳鷄縣東/北其原髙峻故謂之嶺)薩里罕覘之曰善戰者立¶
　于不敗之地此難與爭乃引去趨邠州田晟遣將拒¶
　之于青溪嶺(在平凉府/涇州西南)胡世將又遣王彦楊從儀分¶
<pb:KR2b0037_WYG_085-28b>¶
　道而出屢戰敗之薩里罕還屯鳯翔既而復出攻涇¶
　州田晟據山為陣乗金師壁壘未定奮兵擊敗之奪¶
　其兵馬甚衆薩里罕走還鳯翔¶
岳飛收復河南州郡¶
　飛攻金人于蔡州破之復其城于是遣張憲敗金韓¶
　常于潁昌又復淮寜府郝晸復鄭州張應韓清復西¶
　京楊遇復南城軍(宋置在河南/府鞏縣西南)喬握堅復趙州他將¶
　所至皆㨗金人大震河南兵馬鈐轄李興聚兵應飛¶
<pb:KR2b0037_WYG_085-29a>¶
　收復伊陽等八縣及汝州金河南尹李成棄城遁走¶
　詔興知河南府飛又使張應李興復永安軍(宋初置/縣以奉)¶
　(陵寢後改軍故城/在今鞏縣西南)¶
韓世忠遣兵復海州¶
　世忠使王勝等復海州父老裒金帛以犒軍勝不受¶
　世忠每出軍必戒以秋毫無犯軍之所過耕夫皆荷¶
　鋤而觀¶
張俊使王徳復宿州金人棄亳而遁俊入亳遽還夀春¶
<pb:KR2b0037_WYG_085-29b>¶
　俊遣統制王德援潁昌兵還就檄德復宿州徳倍道¶
　自夀春馳至蘄縣與金游騎遇遂入城偃旗卧皷遊¶
　騎引去徳因潛師趨宿州夜半薄金營金人阻汴水¶
　邀戰徳䇿馬先濟歩騎從之遥謂金人曰吾與爾大¶
　小百戰雖名王貴胄莫不糜碎爾何為者金將髙統¶
　軍遂投兵降守將馬秦馳入城閉門固守徳叱其子¶
　順先登秦遂降宿州平德乘勝趨亳州與俊㑹于城¶
　父(注見/前)時酈瓊與葛王烏祿在亳聞德至曰夜乂未¶
<pb:KR2b0037_WYG_085-30a>¶
　易當也即遁去徳入亳州請于俊曰今兵威已震請¶
　乗勝進取俊不從而還(初欽宗時徳以十六騎徑入/隆徳府縛金守臣姚大師獻)¶
　(于朝欽宗間狀姚對曰臣就縳時/止見夜乂耳由是人呼為王夜乂)¶
安置趙鼎于潮州¶
　秦檜惡鼎居越逼已徒知泉州又諷司諌謝祖信等¶
　論鼎嘗受張昌邦偽命遂爾奪節提舉洞霄宫鼎自¶
　泉還復上書言時政檜忌其復用又諷中丞王次翁¶
　(字慶曾/濟南人)論其乾沒都督府錢十七萬謫官居興化軍¶
<pb:KR2b0037_WYG_085-30b>¶
　次翁及右諌議大夫何鑄(字伯壽/餘杭人)論之不已乃貶清¶
　逺軍節度副使潮州安置¶
秋七月以王次翁參知政事¶
　次翁由秦檜薦為中丞凡可以為檜地者無不力為¶
　之及金人敗盟帝下詔罪狀烏珠次翁懼檜得罪因¶
　奏曰前日國是初無主議事有小變更用他相後來¶
　者未必賢而排黜異黨紛紛累月不能定願陛下以¶
　為至戒帝深然之檜德其言遂引同列由是檜益安¶
<pb:KR2b0037_WYG_085-31a>¶
　據其位公論不能撼揺矣¶
岳飛擊走金烏珠于郾城追至朱仙鎮(在開封府祥符/縣西南以朱亥)¶
(舊里/故名)大破之遣使修治諸陵¶
　先是飛赴西京秦檜力主和議奏遣司農少卿李若¶
　虚諸飛營諭㫖班師㑹飛已復河南州郡相繼奏㨗至¶
　是飛留大軍于潁昌命諸將分道出戰自以輕騎駐¶
　郾城兵勢甚銳烏珠大懼㑹諸帥欲併力一戰朝廷¶
　聞之詔飛審處自固飛曰金人伎窮矣乃日出挑戰¶
<pb:KR2b0037_WYG_085-31b>¶
　且罵之烏珠怒合龍虎大王葢天大王及韓常之兵逼¶
　郾城飛遣子雲領騎兵直貫其陣戒之曰不勝先斬¶
　汝雲與金人戰數十合殺傷甚衆烏珠以拐子馬萬¶
　五千來飛戒歩卒以麻扎刀入陣勿仰視第斫馬足¶
　拐子馬相連一馬仆二馬不能行飛軍奮擊遂大破¶
　之烏珠大痛曰自海上起兵皆以此勝今已矣因復¶
　益兵而前飛自以四十騎突戰敗之烏珠憤甚合師¶
　十二萬次于臨潁楊再興以三百騎遇之于小商橋¶
<pb:KR2b0037_WYG_085-32a>¶
　(在許州臨潁縣/南下臨小激河)驟與之戰殺二千人及萬户薩巴(舊/作)¶
　(撒八今改/後仿此)千戸百人再興死之獲屍焚焉得箭鏃二¶
　升飛痛惜之張憲繼至復戰烏珠夜遁追奔十五里¶
　中原大震飛謂子雲曰敵屢敗必還攻潁昌汝宜速¶
　援王貴既而烏珠果至貴將游奕雲將背嵬戰于城¶
　西雲以騎兵八百挺前决戰歩卒張左右翼繼之殺¶
　烏珠壻夏金吾飛又使梁興㑹太行忠義兩河豪傑¶
　敗金人于垣曲又敗之于沁水遂復懐衛州㫁金人¶
<pb:KR2b0037_WYG_085-32b>¶
　山東河北之道金人大恐飛進軍朱仙鎮距汴京四¶
　十五里與烏珠對壘而陣遣背嵬騎五百奮擊大破¶
　之烏珠還汴飛檄陸臺令行視諸陵葺治之¶
岳飛奉詔班師還鄂河南州郡復入于金¶
　兩河豪傑李通等率衆歸飛自是金人動息山川險¶
　要飛皆得其實中原盡磁相澤潞晉降汾隰之境皆¶
　期日興兵與官軍㑹其所掲旗以兵為號父老百姓¶
　爭挽車牽牛戴糗糧以饋義軍頂盆焚香迎侯者充¶
<pb:KR2b0037_WYG_085-33a>¶
　滿道路自燕以南金人號令不行烏珠欲簽軍以抗¶
　飛河北無一人應者乃歎曰自我起北方以來未有¶
　如今日之挫衂金將烏陵阿思謀素驍勇桀黠亦不¶
　能制其下但曰毋輕動侍岳家軍來即降金將王鎮¶
　崔慶李顗崔虎華旺等率所部降飛龍虎大王之將¶
　噶克察(舊作忔/查今改)等亦宻受飛旗榜自其國來降韓常¶
　亦欲以衆五萬内附飛大喜諭其下曰直抵黄龍府¶
　與諸君痛飲爾方指日渡河而秦檜欲畫淮以北與¶
<pb:KR2b0037_WYG_085-33b>¶
　金和諷臺臣請班師飛奏金人鋭氣沮䘮盡棄輜重¶
　疾走渡河而我豪傑向風士卒用命時不再來機難¶
　輕失檜知飛志鋭不可回乃先請張俊楊沂中等歸¶
　而後上言飛孤軍不可久留飛一日奉十一金字牌¶
　乃憤惋泣下東面再拜曰十年之力廢于一旦乃自¶
　郾城引兵還民遮馬痛哭訴曰我等迎官軍金人皆¶
　知之相公去我輩無噍類矣飛亦悲泣取詔示之曰¶
　我不得擅留哭聲振野飛留五日以待民徙從而南¶
<pb:KR2b0037_WYG_085-34a>¶
　者如市飛亟奏以漢上六郡間田處之(初烏珠敗于朱/仙鎮欲棄汴而)¶
　(去有書生叩馬曰太子母走岳少保且退烏珠曰岳/少保以五百騎破吾十萬京城日夜望其來何謂可)¶
　(守生曰自古未有權臣在内而大將能立功于外/者岳少保且不免况欲成功乎烏珠悟遂留不去)飛¶
　還烏珠遣兵追之不及而河南新復府州皆復為金¶
　有飛至鄂力請解兵權不許久而入覲帝問之飛拜¶
　謝而已¶
　(周禮曰飛甫班師河南遂破是固天之所以限南北/也或以飛即被詔達而前進竞復舊物以功贖罪不)¶
　(亦可乎曰違而前進則是有䟦扈不臣之心况十二/金牌一日迭至雖功葢天下罪亦難贖君子其肯䝉)¶
<pb:KR2b0037_WYG_085-34b>¶
　(首惡之/名哉)¶
八月貶秘閣修撰張九成(字子詒開封/人徙錢塘)等官¶
　九成及喻樗陳剛中凌景夏樊光逺毛叔度元盥等¶
　七人嘗不主和議為秦檜所惡至是皆降黜之(九成/從楊)¶
　(時學紹興初舉進士對䇿直言無隐及為刑部侍郎/㑹金人議和九成言于趙鼎曰金實厭兵而張虚聲)¶
　(以撼中國耳因陳十事云彼誠能從吾所言則與之/和使權在朝廷鼎罷相檜誘之曰且成檜此事九成)¶
　(曰九成胡為異議特不可苟安耳檜曰立朝湏優游/委曲九成曰未有枉已而能直人者帝問以和議九)¶
　(成對曰敵情多詐不/可不察檜尤惡之)¶
<pb:KR2b0037_WYG_085-35a>¶
楊沂中軍潰于宿州走還泗金人屠宿州¶
　沂中兵至宿州金遣間告敵騎數百屯桞子鎮(注見/前)¶
　沂中自將五百騎夜襲之不見金兵而還金人以精¶
　兵伏歸路沂中軍潰遂自夀春走歸泗金人屠宿州¶
九月遣使諭韓世忠罷兵還鎮¶
　時諸大帥皆還鎮¶
金殺其左丞相古紳右丞相蕭慶¶
冬十月金薩里罕破慶陽河東經畧使王忠植死之¶
<pb:KR2b0037_WYG_085-35b>¶
　忠植本河東歩佛山(方與紀要在汾/州府永寜州)忠義人(鄉勇之/結忠義)¶
　(社/者)以復石代等十一州功授河東路經略安撫使及¶
　薩里罕侵慶陽知府宋萬年拒守胡世將檄忠植以所¶
　部救慶陽行次延安叛將趙惟清執忠植詣薩里罕¶
　薩里罕使甲士引至慶陽城下諭降忠植呼曰我太¶
　行忠義也為金所執使來招降願將士勿負朝廷堅¶
　守城壁薩里罕怒詰之忠植披襟曰當速殺我遂遇¶
　害萬年以城降(後贈忠植奉國軍/節度使謚義節)¶
<pb:KR2b0037_WYG_085-36a>¶
臨安火¶
十一月金封孔子後璠為衍聖公¶
　時金主興禮樂立孔子廟于上京求孔子後得四十¶
　九代孫承奉郎璠遂封之¶
十二月金始置屯田軍于中原¶
　金既取河南猶慮中原士民懐貳始創屯田軍凡女¶
　真奚契丹之人皆自本部徙居中州與百姓雜處計¶
　其户口授以官田使自播種春秋量給其衣若遇出¶
<pb:KR2b0037_WYG_085-36b>¶
　師始給錢米凡屯田之所自燕南至淮隴之北俱有¶
　之皆築壘于村落之間¶
(辛/酉)十一年(金皇統/元年)春正月金烏珠破夀春入廬州詔張¶
俊等將兵救之二月王徳復和州¶
　烏珠自敗後留屯京亳出入許鄭之間僉兩河軍與¶
　舊部十餘萬以謀再舉及聞秦檜召諸軍還乃攻破¶
　夀春遂渡淮入廬州詔張俊楊沂中帥兵赴淮西岳¶
　飛進兵江州尋詔韓世忠引兵往援時烏珠自合肥¶
<pb:KR2b0037_WYG_085-37a>¶
　趨歴陽游騎至江張俊議分軍守南岸王德曰淮者¶
　江之蔽也棄淮不守是謂脣亡齒寒敵數千里逺來¶
　餉道决不繼及其未濟急擊之可以奪氣若遲之使¶
　少安則淮非吾有矣固請而行即石采石俊督軍繼¶
　之宿江中德曰明旦當㑹食歴陽已而夜抜和州晨¶
　迎俊入烏珠退保昭關(在和州含山縣北史記伍/子胥槖載而入昭關即此)尋¶
　復來爭和州俊擊敗之既而徳又敗韓常于含山縣¶
　東(唐置今/属和州)又敗烏珠于昭關復含山及昭關¶
<pb:KR2b0037_WYG_085-37b>¶
金人破商州邵隆復之¶
楊沂中劉錡敗金烏珠于柘臯(即春秋槖臯槖拓音相/近而訛後人又因拓類)¶
(柘而再/訛也)遂復廬州¶
　劉錡自太平渡江與張俊楊沂中㑹而廬州已破錡¶
　乃與關師古(先降劉豫/後復來歸)據東關(注見/前)之險以遏金兵¶
　引兵出清溪(在廬州府巢縣東北水經注清溪/水東逕清溪城南流注柵水即此)兩戰¶
　皆㨗烏珠以柘臯地坦平利于用騎因駐師錡進兵¶
　與烏珠夾石梁河(即濡湏水之石/梁口也注見前)而陣河通巢湖廣¶
<pb:KR2b0037_WYG_085-38a>¶
　二丈錡命曵薪壘橋湏臾而成遣甲士數隊踰橋卧¶
　槍而坐遣人㑹合張俊楊沂中之師翌日沂中及王¶
　徳田師中張子葢(字徳髙/俊從子)諸軍俱至惟俊後期錡與¶
　諸將分軍為三並進渡河以擊之師中欲俟俊至徳¶
　曰事當機㑹復何待即與錡上馬先迎敵沂中繼之¶
　烏珠以鐡騎十萬餘分為兩隅夾道而陣徳曰敵右¶
　陣堅我當先擊之麾軍渡河首犯其鋒一將被甲躍¶
　馬而出徳引弓一發斃之乘勝大呼馳擊諸軍皷譟¶
<pb:KR2b0037_WYG_085-38b>¶
　從之金人以拐子馬兩翼而進徳率衆鏖戰沂中曰¶
　敵恃弓矢吾有以屈之使萬人持長斧如牆而進金¶
　遂大敗徳與錡等追之又敗于東山(在巢/縣東)金兵望見¶
　驚曰此順昌旗幟也即走保紫金山(注見/前)是役也失¶
　將士九百人金人死者以萬計既而烏珠復親帥兵¶
　逆戰于店步(即店埠鎭在廬/州府合肥縣東)沂中等又敗之乘勝逐¶
　北遂復廬州¶
金命致仕官至三品者給半俸¶
<pb:KR2b0037_WYG_085-39a>¶
金追封昏徳公為天水郡王重昏侯為天水郡公¶
　又封邪律延禧為豫王¶
金主親祀孔子¶
三月張俊楊沂中劉錡奉詔班師金人破濠州俊使沂¶
中救之敗績¶
　張俊楊沂中劉錡奉詔班師纔行數里諜報金人攻¶
　濠州甚急俊乃復邀沂中錡回㑹于黄連埠(在合肥/縣東北)¶
　同往援拒濠六十里而濠南城已破俊召諸將謀之¶
<pb:KR2b0037_WYG_085-39b>¶
　沂中欲戰錡曰本來救濠今濠已失進無所依不若¶
　退師據險徐為後圖諸將皆曰善三師鼎足而營或¶
　言敵兵已去錡謂俊曰敵得城遽退必有謀也宜嚴¶
　兵備之俊不聽且欲自以為功命錡無往而令沂中¶
　與王徳將神勇步騎六萬直趨濠州列陣未定烟起¶
　城中金人伏騎萬餘分兩翼出沂中以䇿麾軍曰那¶
　回諸軍以為令其走也遂潰而南無復紀律金人追¶
　之死者甚衆乃皆還鎮(俊歸建康錡歸大/平沂中歸臨安)¶
<pb:KR2b0037_WYG_085-40a>¶
岳飛帥兵救濠州不及還次舒州¶
　飛將救濠州奏金人舉國南來其内必虚若長驅京¶
　洛以𢷬之後必奔命可坐而敝帝不從飛方苦寒嗽¶
　力疾而行又恐帝急于退敵乃奏臣如𢷬虚勢必得¶
　利若以敵方在邇未暇逺圖欲乞親至蘄黄以議攻¶
　郤帝乃詔飛㑹師蘄黄飛至濠而城已破遂還兵舒¶
　州以俟命¶
金人渡淮北去¶
<pb:KR2b0037_WYG_085-40b>¶
夏四月以韓世忠張俊為樞宻使岳飛為副使¶
　秦檜力主和議恐諸將難制欲盡收其兵權給事中¶
　范同(字擇善/建康人)獻計于檜請除韓世忠張俊岳飛樞宻¶
　府則兵柄自解檜喜乃宻奏柘臯之㨗召三將赴行¶
　在論功行賞于是世忠俊皆入朝飛至獨後檜用王¶
　次翁計俟之七日既至遂拜世忠俊樞宻使飛為副¶
　使並宣押至樞府治事加楊沂中開府儀同三司賜¶
　名存中王徳清逺軍節度使¶
<pb:KR2b0037_WYG_085-41a>¶
罷三宣撫司五月詔張俊岳飛如楚州閱軍¶
　張俊知秦檜欲罷兵首請以所部𨽻御前且力賛和¶
　議檜深喜之遂罷三宣撫司以其兵𨽻御前遇出師¶
　臨時取㫖又置三總領所于湖北淮東淮西以統諸¶
　軍錢糧時更軍制之初將士多不安乃命俊飛往淮¶
　東撫世忠之軍(初飛在諸軍中年少以列校拔起累/立顯功張俊不能平飛屈已下之淮)¶
　(西之役俊以糧乏怵飛飛不為止帝賜札褒諭有曰/轉餉難阻卿不後顧俊疑飛漏言還朝及倡言飛逗)¶
　(遛不進以乏餉為辭至是俊知世忠忤檜欲與飛分/其背□軍飛義不肯俊大不悅既至楚州俊欲修城)¶
<pb:KR2b0037_WYG_085-41b>¶
　(為備飛曰當戮力以圖恢復豈可為退保計俊變色/㑹世忠軍吏景著與總領胡昉言二樞宻若分世忠)¶
　(軍恐至生事昉上之朝檜捕著下大理將以扇搖誣/世忠飛馳書告以檜意世忠見帝白明俊于是大憾)¶
　(飛遂宻以飛報世忠事告檜檜大怒俊飛既還飛遂/不復出掌兵其僚屬多乞宫祠而去俊每獨出視師)¶
　(害為後俊/  飛張本)¶
秋七月以范同參知政事¶
　秦檜徳同先進翰林學士不二月遂引為參知政事¶
罷淮北宣撫判官劉錡¶
　錡自順昌之㨗驟貴張俊楊存中嫉之至是二人言¶
<pb:KR2b0037_WYG_085-42a>¶
　于朝曰淮西之役岳飛不赴援劉錡戰不力秦檜信¶
　之遂罷錡兵命錡知荆南府¶
八月立祚徳廟于臨安¶
　初神宗熙寧中立晋程嬰公孫杵臼廟于綘州報其¶
　存趙孤也至是立廟臨安並祀韓厥¶
罷知温州王居正¶
　居正立朝累與秦檜忤自兵部侍郎出知温州知不¶
　為檜所容以目疾請祠杜門言不及時事客至談論¶
<pb:KR2b0037_WYG_085-42b>¶
　經史而已檜將忌之諷中丞何鑄劾居正為趙鼎汲¶
　引欺世盜名奪職奉祠(居正之學根据六經楊時器/之出所著三經義解示居正)¶
　(曰吾舉其端子成吾志居正感勵首尾十載為詩書/周禮辨學三十九卷與時書同進二書行天下遂不)¶
　(復言王/氏學)¶
罷岳飛奉朝請¶
　飛以恢復為己任不肯附和議嘗讀檜奏至徳無常¶
　師主善為師之語恚曰君臣大倫根于天性大臣而¶
　忍面欺其主耶烏珠遺檜書曰汝朝夕以和請岳飛¶
<pb:KR2b0037_WYG_085-43a>¶
　方為河北圖必殺飛始可和檜亦以飛不死終梗和¶
　議已必及禍故力謀殺之遂諷中丞何鑄侍御史羅¶
　汝楫(字彦濟/歙縣人)諫議大夫万俟卨(字元忠開/封陽武人)等交章論¶
　飛奉㫖援淮西暫至舒蘄而不進比與張俊按兵淮¶
　上欲棄山陽而不守乃罷為萬夀觀使奉朝請¶
九月吳璘等收復陜西諸州詔班師還鎮¶
　吳璘進兵㧞秦州聞金綂軍和珍(舊作胡盏今/改後仿此)與希¶
　卜蘇(舊作習不視/今改後仿此)合兵五萬屯劉家圏(在奉州/東北)請于¶
<pb:KR2b0037_WYG_085-43b>¶
　胡世將擊之(世將問䇿安出璘曰有新立疊陣法毎/戰以長鎗居前坐不得起次最強弓次)¶
　(強弩跪滕以俟次伸臂弓約敵相摶至百步内則神/臂先發七十步強兵併發次陣如之凡陣以拒馬為)¶
　(限鐡鈎相連俟其傷則更代代則以皷為節騎兩翼/以蔽于前陣成而騎退謂之疊陣世將善之諸將竊)¶
　(議曰吾軍其殱于此乎璘曰此古束伍令也軍法有/之諸君不議耳得車戰餘意無出于此戰士心定則)¶
　(能持滿敵雖/銳不能當也)遂進次剡家灣(在劉家/圏南)時和珍希卜蘇¶
　據險自固前臨峻嶺後控臘家城(在劉家/圏北)謂璘必不¶
　敢輕犯先一日璘㑹諸將問所以攻姚仲曰戰于山¶
　上則勝璘以為然乃請戰金人皆笑之夜半璘遣姚¶
<pb:KR2b0037_WYG_085-44a>¶
　仲王彦衝枚渡河陟峻嶺截坡上約二將上嶺而後¶
　發火二將至嶺寂無人聲軍已畢列萬炬齊發金人¶
　駭愕曰吾事敗矣希卜蘇善謀和珍善戰二人異議¶
　璘先以兵挑之和珍果出鏖戰璘以疊陣法更休迭¶
　戰輕裘駐馬亟麾之士殊死鬬金人大敗降者萬人¶
　瑚占走保臘家城璘聞而攻之城埀破朝廷方主和¶
　議以驛書詔班師時璘㧞秦州其勢方張陜西河東¶
　首領爭來附而楊政㧞隴州及破岐下諸屯郭浩復¶
<pb:KR2b0037_WYG_085-44b>¶
　華州入陜州矣詔至瑋即自臘家城引兵還河池浩¶
　還延安政還鞏世將惟浩歎而已¶
莫將還自金¶
　烏珠欲議和莫將久留于金乃縱之歸以道意秦檜¶
　遂奏遣劉光逺為通問使¶
冬十月詔以魏良臣為金國禀議使¶
　烏珠遣劉光逺還要官尊望著者為使秦檜乃奏遣¶
　良臣¶
<pb:KR2b0037_WYG_085-45a>¶
秦檜矯詔下岳飛于大理獄¶
　秦檜必欲殺飛乃與張俊謀宻誘飛部曲能告飛事¶
　者優與重賞卒無應者俊聞飛嘗欲斬統制王貴又¶
　嘗杖之乃誘貴告飛貴不肯曰為大將寧免以賞罰¶
　用人苟以為怨將不勝其怨俊因刧以私事貴懼而¶
　從之檜又聞飛綂制王俊善告訐號鵰兒以姦貪屢¶
　為張憲所抑使人諭之王俊許諾于是檜謀以張憲¶
　王貴王俊皆飛部將使其徒自相攻發因以及飛父¶
<pb:KR2b0037_WYG_085-45b>¶
　子庶帝不疑俊時在鎮江乃自為狀付王俊妄言副¶
　都統制張憲謀據襄陽還飛兵柄令告王貴使貴執¶
　憲赴鎮江行樞宻府憲未至俊預為獄以待之屬吏¶
　王應求白俊以為樞院無推勘法俊不聴親行鞫錬¶
　使憲自誣謂得飛子雲手書命憲營還兵計憲被掠¶
　無完膚竟不伏俊手自具獄成告檜械憲至臨安下¶
　大理寺獄檜奏召飛父子證憲事帝曰刑所以正亂¶
　勿妄追證動揺人心檜矯詔召飛父子使者至飛第¶
<pb:KR2b0037_WYG_085-46a>¶
　飛笑曰皇天后土可表此心遂與雲就獄檜命中丞¶
　何鑄大理卿周三畏鞫之鑄引飛至庭詰其反狀飛¶
　裂裳以背示鑄有舊湼盡忠報國四大字深入膚理¶
　既而閱實俱無驗鑄察其寃白檜檜曰此上意也鑄¶
　曰鑄豈區區為岳飛者強敵未滅無故戮一大將失¶
　士卒心非社稷之長計檜語塞乃改命諫議大夫万¶
　俟卨卨素與飛有怨遂誣飛令于鵬孫革致書張憲¶
　王貴令虚申探報以動朝廷雲與憲書令措置使飛¶
<pb:KR2b0037_WYG_085-46b>¶
　還軍且云其書已焚飛坐繫兩月無可證者或教卨¶
　以臺章所指淮西逗遛事為言卨喜白檜簿録飛家¶
　取所賜御札與往來道途日月皆可考乃收其御札¶
　送官藏之滅跡卨又使鵬革等證飛受詔逗遛命評¶
　事元龜年取行軍時日雜定之傅㑹其獄大理卿薛¶
　仁輔寺丞李若樸何彦猷皆言飛無辜判宗正寺士¶
　&KR2637;請以百口保飛無他且曰中原未靖禍及忠義是¶
　忘二聖不欲復中原也皆不聴韓世忠心不平詣檜¶
<pb:KR2b0037_WYG_085-47a>¶
　詰其實檜曰飛子雲與張憲書雖不明其事莫湏有¶
　世忠曰莫湏有三字何以服天下也¶
韓世忠罷¶
　世忠深以和議為不然及魏良臣使金世忠諌曰中¶
　原豪傑莫不延頸以俟弔伐之師若自此與和日月¶
　侵尋人情銷弱國勢委靡誰復振之北使之來乞與¶
　靣議復抗疏言秦檜誤國之罪檜諷言官論之帝不¶
　聽而世忠連疏乞罷遂罷為醴泉觀使封福國公(世/忠)¶
<pb:KR2b0037_WYG_085-47b>¶
　(自是杜門謝客絶口不言兵時跨驢攜酒從一二童/奴縱游西湖以自樂澹然若未嘗有權位者平時將)¶
　(佐罕得/見其面)¶
十一月安置李光于藤州¶
　秦檜忌光諷中丞万俟卨論光陰懐怨望與孫近朋¶
　比安置藤州藤州守臣以光詩有諷刺者獻于檜檜¶
　怒令言者論之再貶瓊州¶
和議成以何鑄簽書樞宻院事奉表稱臣于金¶
　烏珠以蕭毅邢具瞻為審議使與魏良臣偕來議以¶
<pb:KR2b0037_WYG_085-48a>¶
　淮水為界求割唐鄧二州及陜西餘地歳幣銀絹各¶
　二十五萬仍許歸梓宫太后帝悉從其請命宰執告¶
　祭天地宗廟社稷命鑄往使(誓表畧曰臣構言今來/畫疆以淮水中流為界)¶
　(西有唐鄧州割屬上國自鄧州西南屬光化軍為敝/邑沿邊州城既䝉恩造許備藩方世世子孫謹守臣)¶
　(節毎年皇帝生辰并正旦遣使稱賀不絶歳貢銀絹/二十五萬兩匹自壬戌年為首毎春季差人般送至)¶
　(泗州交納有渝此盟明神是殛墜命亡氏踣其國家/臣今既進誓表伏望上國早降誓詔庶使敝邑永為)¶
　(憑/馬)毅辭帝諭曰若今歳太后果還自當謹守誓約如¶
　今歳未也則誓文為虚設鑄至汴見烏珠遂如㑹寧¶
<pb:KR2b0037_WYG_085-48b>¶
　烏珠等遣人來復求商州及和尚方山二原¶
十二月遣使割唐鄧商秦之地以畀金¶
　京西割唐鄧二州陜西割商秦之半棄和尚方上二¶
　原以大㪚關為界于是宋僅有兩浙兩淮江東西湖¶
　南北西蜀福建廣東西十五路而京西南路止有襄¶
　陽一府陜西路止有階成和鳳四州凡有府州軍監¶
　一百八十五縣七百三金既畫界建五京(上京㑹寕/府東京遼)¶
　(陽府西京大同府南京大興府中京大/定府後改南京為中都以汴京為南京)置十四總管¶
<pb:KR2b0037_WYG_085-49a>¶
　府凡十九路(上京成平東京北京西京中都南京河/北東西山東東西大名河東北南京兆)¶
　(鳳翔鄜延/慶原臨洮)其間散府九節鎮三十六守禦郡二十二¶
　刺史郡七十三軍十有六縣六百三十二(初邵隆在/商州十年)¶
　(披荆榛瓦礫以為治招來流散屢敗金人終不肯離/商而去值和議成割商與金隆常快快徙知金州嘗)¶
　(以兵出境秦檜恨之徙知/叙州檜陰使人酖之也)¶
秦檜殺故少保樞宻副使武昌公岳飛¶
　歳已暮而飛獄不成一日檜手書小紙付獄即報飛¶
　死矣年三十九雲與張憲皆棄市于鵬等從坐者六¶
<pb:KR2b0037_WYG_085-49b>¶
　人籍飛家貲徙之嶺南于是薛仁輔李若樸何彦猷¶
　皆被黜布衣劉允升上書訟飛寃下大理獄死齊安王王¶
　&KR2637;以救飛尋放之建州凡傅成其獄者皆進秩洪皓¶
　在金以蠟書奏金人所畏服者惟飛至以父呼之及聞¶
　其死金人酌酒相賀(飛事親孝家無姬侍吳玠素服/飛願與交驩餙名妹遺之飛曰)¶
　(主上宵旴豈大將安樂時邪郤不受玠益敬服帝欲/為飛營弟飛辭曰金兵未退何以家為或問天下何)¶
　(時太平飛曰文臣不愛錢武臣不惜死天下太平矣/卒有取民麻一縷以束芻者立斬以狥卒夜宿民開)¶
　(門願納無敢入者軍號凍死不折屋餓死不鹵掠卒/有疾飛躬為調藥諸將逺戍飛遣妻問勞其家死事)¶
<pb:KR2b0037_WYG_085-50a>¶
　(者哭之而育其孤或以子婚其女凡有頒犒均給軍/吏秋毫不私善以少擊衆謀定而後戰故有勝無敗)¶
　(猝遇敵不動故敵為之語曰撼山易撼岳家軍雞張/俊嘗問用兵之術飛曰仁信智勇嚴闕一不可飛好)¶
　(賢禮士覽經央雅歌投壼恂恂如書生毎辭官必曰/將士効力飛何功之有然忠憤激烈議論持正不挫)¶
　(于人卒以此得楇飛死時冇女痛父寃抱/銀瓶投井以殉後人因名其井為孝娥井)¶
(壬/戌)十二年(金皇統/二年)春二月進封建國公瑗為普安郡王¶
　已而封崇國公璩為恩平郡王(事在十/五年)¶
詔諸州修學宫¶
何鑄還自金¶
<pb:KR2b0037_WYG_085-50b>¶
　初蕭毅至臨安帝曰朕有天下而養不及親徽宗無¶
　及矣今立信誓明言歸我太后朕不恥和不然朕不¶
　憚用兵及何鑄曹勛往帝召至内殿諭之曰朕北望¶
　庭闈無淚可揮卿見金主當曰慈親之在上國一老¶
　人耳在本國則所繫甚重以至誠説之庶彼有感鑄¶
　至金首以太后為請金主曰先朝業已如此豈可輒¶
　改曹勛再三懇請金主乃許之遂遺鑄還許歸徽宗¶
　及鄭后邢后之喪與帝母韋氏¶
<pb:KR2b0037_WYG_085-51a>¶
三月四川宣撫副使胡世將卒以鄭剛中(字享仲婺/州金華人)代¶
之¶
　剛中節制諸將極嚴毎入謁必先庭揖然後就坐吳¶
　璘陞少師語王閽吏乞講鈞敵之禮剛中曰少師雖¶
　尊猶都統制耳倘變常禮是廢軍容璘惶恐聴命¶
夏四月金使人以袞冕來册帝¶
　金遣左宣徽使劉筈(彦宗/之子)以袞冕圭册册帝為大宋¶
　皇帝¶
<pb:KR2b0037_WYG_085-51b>¶
五月初置榷場于盱眙¶
　金人約各置𣙜場于兩界于是置旴𣅿𣙜場官監與¶
　北商貿易淮西京西陜西𣙜場亦如之金亦置𣙜場¶
　于夀鄧州鳳翔府(後二十年並罷惟存旴𣅿𣙜場此/據宋史本紀及食貨志増通鑑)¶
　(下作後又置于光州棗陽安豐軍此乾/道間事而同時所置反畧不錄今改輯)¶
六月安置王庶于道州¶
秋八月何鑄罷(鑄于是年七月/權參知政事)¶
　秦檜以鑄不傅㑹岳飛之獄怨之諷方俟卨論其過¶
<pb:KR2b0037_WYG_085-52a>¶
　欲竄諸嶺表帝不許遂出知徽州後復責授秘書少¶
　監徽州居住¶
金人歸徽宗皇帝顯肅皇后鄭氏及懿節皇后邢氏之喪¶
　喪至帝易緦服奉安龍徳别宫¶
皇太后韋氏至自金¶
　后有智慮初聞金人許還三梓宫後恐其反覆呼役¶
　者畢集然後起攅宫時方暑金人憚行后慮有他變¶
　乃陽稱疾湏秋凉進發已而稱貸于金使得黄金三¶
<pb:KR2b0037_WYG_085-52b>¶
　平兩以犒其衆由是途中無虞帝至臨平奉迎見后¶
　喜極而泣后至臨安入居慈寧官¶
九月大赦加秦檜太師封魏國公¶
　以和好成也(尋以大后囘鑾推恩進封檜秦魏兩/國公檜以封兩國與蔡京同辭不拜)¶
遣使如金¶
　沈昭逺賀生辰楊愿(字原仲史不/詳何所人)賀正旦(賀禮俱用/金茶器千)¶
　(兩銀茶器萬/兩錦綺千匹)金循契丹例不欲兩接使人故併遣使¶
　歳如之¶
<pb:KR2b0037_WYG_085-53a>¶
冬十月始聼中外用樂¶
權攅徽宗皇帝及顯肅皇后于永固陵(尋改曰永祐在/會稽縣東南)¶
以懿節皇后祔¶
十一月張俊免¶
　初俊賛秦檜和議約盡罷諸將獨以兵權歸俊及和¶
　議定諸將罷而俊無去意故檜諷臺臣江邈論之遂¶
　罷為鎮洮崇信等軍節度使充醴泉觀使進封清河¶
　郡王奉朝請(是月劉光世卒光世于諸將中最先進/然律身不嚴馭軍無法及秦檜用事早)¶
<pb:KR2b0037_WYG_085-53b>¶
　(解兵柄與時浮沉故不為檜/所忌得竊寵榮以終其身)¶
徽猷閣待制致仕尹焞卒¶
　焞質直宏毅實體力行程頤嘗以魯許之且曰我死¶
　而不失其正者尹氏子也及是卒¶
詔秘書少監秦熺修日厯¶
　秦檜無子取妻兄王煥孽子熺養之南省擢為第一¶
　檜以為嫌進士陳誠之䇿専主和議乃以為首熺次¶
　之歴官秘書少監檜自知不為士論所與乃以熺領¶
<pb:KR2b0037_WYG_085-54a>¶
　國史自檜再相凡詔書章疏稍及檜者率更易焚棄¶
　是後紀録皆熺筆無公是非矣又因太后北還頌功¶
　徳凡二千餘言使著作郎王楊英周執羔上之皆遷¶
　秩(据檜本傳乃熺頌檜通鑑/直以屬檜似誤今改正)¶
孟忠厚罷¶
　先是忠厚為樞宻使充攅宫總䕶使忠厚始雖以外¶
　戚顯貴然能避權勢不以私干朝廷秦檜忠厚之僚¶
　壻也未嘗親附世以此重之至是山陵畢檜諷臺諫¶
<pb:KR2b0037_WYG_085-54b>¶
　引故事外戚不預政罷之¶
十二月陜西大旱¶
　初陜西連歳不雨至是涇渭㶚滻皆竭民無以食多¶
　饑死者¶
西遼耶律逹實后蕭氏死子伊哷立(改元/紹興)¶
(癸/亥)十三年(金皇統/三年)春正月作太學¶
　以岳飛宅為之¶
二月作景靈宫¶
<pb:KR2b0037_WYG_085-55a>¶
　遣官自温州奉迎祖宗神御至遂詣天章閣西殿告¶
　遷徽宗及顯恭顯肅二后神御併奉安焉¶
三月築太社太稷壇及圜丘¶
夏閏四月立貴妃吳氏(開封/人)為皇后¶
　后年十四選入王邸帝既即位后常以戎服侍左右¶
　習書史善翰墨寵遇日隆累進貴妃帝憐邢氏在金¶
　虚中宫以待其還至是秦檜累表請立后皇太后亦¶
　以為言帝從之¶
<pb:KR2b0037_WYG_085-55b>¶
王次翁罷¶
　秦檜當國凡居政府者莫不以㣲忤斥始終不貳于¶
　檜者惟次翁一人而已¶
秋七月行人洪皓張邵朱弁還自金¶
　自建炎以來奉使如金被拘囚者三十餘人多已物¶
　故惟三人以和議成許歸已而金人遣七騎追之及¶
　淮而皓等已在舟中矣(皓居冷山屢因諜者宻奏金/事且力言和議非計乞與師)¶
　(進擊嘗求韋太后書遣李㣲持歸帝大喜曰朕不知/太后寧否幾二十年雖遣使百輩不如此一書皓留)¶
<pb:KR2b0037_WYG_085-56a>¶
　(金凡十五年而還入對内殿求郡養母帝曰卿忠貫/日月志不忘君雖蘇武不能過豈可捨朕去邪皓退)¶
　(見秦檜語連日不止曰張和公金人所憚乃不得用/錢塘暫居而景靈宫太廟皆極土木之華豈非示無)¶
　(中原意乎檜不懌遂除徽猷閣直學士提舉萬夀觀/復以論事忤檜出知饒州邵被囚踰年送劉豫使用)¶
　(之邵見豫長揖而已又呼豫為殿院責以君臣大義/詞氣俱厲豫怒械于獄久之復送于金拘之燕山僧)¶
　(寺及還入見除秘書修撰主管祜神觀司諫詹大方/論其使事無成改台州崇道觀弁副王倫使金既就)¶
　(館守之以兵久之金將議和當遣一人受書還欲弁/與倫探䇿決去留弁曰吾來固自分必死豈應今日)¶
　(覲幸先歸願正使受書歸報天子成兩國之好蚤申/四海之養于兩宫則吾雖暴骨外國猶生之年也倫)¶
　(將歸弁謂曰古之使者有節以為信今無節有印印/亦信也願留之使弁得抱以死死不腐矣倫解以授)¶
<pb:KR2b0037_WYG_085-56b>¶
　(弁弁受而懐之卧起與俱金人迫弁仕劉豫不從金/人怒絶其餼遺以困之弁固拒驛門忍饑待盡誓不)¶
　(為屈金人感動致禮如初久之復欲易其官弁曰吾/官受之本朝有死而已誓不易以辱吾君也人以書)¶
　(訣皓曰殺行人非細事吾曹遭之命也要當舍生以/全義耳乃具酒召被掠士夫飲半酣語之曰已得近)¶
　(某寺地一旦畢命報國諸公幸瘞我此地題其上曰/有宋通問副使宋公之墓干我幸矣衆皆泣下莫能)¶
　(仰視弁談笑自若及尼馮哈死弁宻疏金國虛實曰/此不可失之時也遣李發間行歸報上倫還以弁奉)¶
　(送徽宗大行之文為獻其辭有曰嘆馬角之未生䰟親/消雪窖攀龍髯而莫逮淚灑冰天帝讀之感泣官其)¶
　(屬五人謂丞相張浚曰弁歸日當以禁林處之及還/入見便殿弁謝且曰陛下與金人講和上返梓宫次)¶
　(迎太母此皆知時知機之明然盟可守而詭詐之心/宜嘿以待之兵可息而消弭之術宜詳以講之陛下)¶
<pb:KR2b0037_WYG_085-57a>¶
　(既知于始願圖厥終帝曰善秦檜/惡其言奏易宣教郎直秘閣而卒)¶
帝書六經刻石于太學(碑石今在浙江抗/州府學嵌壁中)¶
冬十二月癸未朔日食¶
　是日陰雲不見秦檜率百官稱賀¶
金人來聘¶
　賀正旦也(禮物金酒器六事色綾羅紗縠/二百叚馬六匹自是歳如之)¶
復置三館¶
　上謂宰執曰人才湏素養太宗置三館養天下之士¶
<pb:KR2b0037_WYG_085-57b>¶
　至仁廟人才軰出為用今日若不興學校將來安得¶
　人才用邪¶
(甲/子)十四年(金皇統/四年)春正月樂平(唐縣今屬江/西饒州府)水鬬¶
　樂平縣何衝里田隴數十百頃田中水類為物所吸¶
　聚為一直行髙平地數尺不假隄防而水自行里南¶
　程氏家井水溢亦髙數尺夭矯如長虹聲如雷穿墻¶
　毁樓二水鬬于杉塾且前且却約十餘刻乃解各復¶
　故¶
<pb:KR2b0037_WYG_085-58a>¶
二月万俟卨罷(卨于十二年八/月參知政事)以樓炤簽書樞宻院事¶
　初卨自金還秦檜假金人譽已數千言屬卨以聞卨¶
　難之他日奏事退檜坐殿廬中批上旨輒除所厚者¶
　官吏鈐紙尾進卨曰不聞聖語卻不視檜大怒自是¶
　不交一語諷言官李文㑹詹大方論之卨遂求去¶
三月帝謁孔子廟遂視學¶
　國學大成殿成司業髙閎表請帝視學從之止輦于¶
　殿門外步趨升降退御敦化堂命禮部侍郎秦熺執¶
<pb:KR2b0037_WYG_085-58b>¶
　經髙閎講易泰卦(胡宏見閎表移書責之曰大學明/人倫之所在也太上皇帝刦制于)¶
　(彊敵生往死歸此臣子痛心切骨卧薪嘗膽宜思所/以必報之大讐也太母天下之母其縱釋乃在金人)¶
　(此中華之大辱臣子所不忍言也而柄臣乃敢欺天/㒺人以大讐大辱而為大恩閤下目覩忘讐滅理北)¶
　(靣敵國以苟宴安之事猶晏然為天下師儒之首既/不能建大論明天人之理以正君心乃阿諛柄臣希)¶
　(合風㫖求舉太平之典人從而為之詞/歎㒺孰甚焉  胡宏字仁仲安國子)¶
夏四月初禁野史¶
　從秦檜請也(後著作郎林機言冇失意之人匿迹近/地窺伺朝廷作為私史以舊其邪説請)¶
　(禁絶之復下/詔申禁之)¶
<pb:KR2b0037_WYG_085-59a>¶
五月樓炤罷以李文㑹簽書樞宻院事¶
　文㑹劾炤罷之遂命文㑹代炤自是執政免即以言¶
　者代之(已而文㑹為楊愿劾去愿遂代其位愿迎合/秦檜意㫖以為舉劾人謂之肉簡牌未幾亦)¶
　(斥天下/快之)¶
閩浙大水¶
　内侍右武大夫白鍔從皇太后北歸者因閩浙大水¶
　宣言爕理乖盭洪皓名聞華夷顧不用鍔館客張伯¶
　麟嘗題太學壁云夫差而忘越人之殺而父乎秦檜¶
<pb:KR2b0037_WYG_085-59b>¶
　怒之俱坐誹謗刺配鍔于萬安軍伯麟于吉陽軍罷¶
　皓提舉江州太平觀¶
秋九月徙趙鼎于吉陽軍¶
　鼎在湖五年杜門謝客時事不掛口有問者引咎而¶
　已先是鼎請正建國公皇子之號檜言鼎欲立皇太¶
　子是待陛下終無子也宜俟親子乃立至是中丞詹¶
　大方希檜意劾鼎與其黨范中邪謀宻計轉相煽惑¶
　以徼無妄之福葢指皇子而冲嘗為翊善故也遂移¶
<pb:KR2b0037_WYG_085-60a>¶
　鼎吉陽(鼎謝表冇日白首何歸悵餘生之無幾丹心/未泯誓九死以不移檜見曰此老倔強猶昔)¶
冬十月何若請黜程頤之學¶
　右正言何若指張頤張載遺書為專門曲學請戒内¶
　外師儒之官力加禁絶秦檜從之¶
十二月王倫為金所殺¶
　金欲以倫為平州路轉運使倫曰奉命而來非降也¶
　金脇以威遣使來趣倫拒益力金杖其使俾縊殺之¶
(乙/丑)十五年(金皇統/五年)春正月朔初御大慶殿受朝¶
<pb:KR2b0037_WYG_085-60b>¶
夏四月朔彗出東方大赦¶
六月乙亥朔日食¶
帝幸秦檜第¶
　上賜檜第又賜銀萬兩絹萬匹錢萬緡綵千匹車駕¶
　親幸加檜妻兩國夫人子熺學士承㫖婦郡夫人孫¶
　塤堪坦並除直秘閣賜三品服塤時方九歳尋書一¶
　徳格天之閣六字賜檜後又命作檜家廟賜以祭器¶
秋七月放張浚于連州¶
<pb:KR2b0037_WYG_085-61a>¶
　浚因星變欲力論時事以其母計氏年髙言之必及¶
　禍計氏知之誦其父咸紹聖初制䇿曰臣寧言而死¶
　于斧鉞不忍不言而負陛下浚意遂决即上疏言當¶
　今事勢即養大疽于頭目心腹之間不决不止遲則¶
　禍大而難决疾則禍輕而易治惟陛下謀之于心斷¶
　之以獨謹察情偽豫備倉卒庶幾社稷安全不然後¶
　將噬臍事下三省秦檜大怒令中丞何若劾之遂貶¶
　連州居住尋徙永州檜必欲殺浚以其死黨張柄知¶
<pb:KR2b0037_WYG_085-61b>¶
　潭州與郡丞汪召錫共伺察之¶
寛諸郡雜税(是條續綱目係于十八年宋史高/宗紀載在十五年今依宋史改)¶
　帝曰人知取之為取而不知予之為取若稍與展免¶
　俟家給人足稅歛自然易辨于是蠲廬光二州上貢¶
　錢米汀漳二州秋税處州三縣被水民家綢絹鄂州¶
　舊額絹各一年又蠲四川積貨常平錢三十萬緡京¶
　西路請佃田租及州縣場務稅錢¶
御批歴代通鑑輯覽卷八十六¶
